Nag-anyaya ng pagpapakain nang isang hapunan, ng magtatapos ang Oktubre, si Ginoong Santiago de los Santos, na lalong nakikilala ng bayan sa pamagat na Kapitang Tiago, anyayang baga man niyon lamang hapong iyon kanyang inihayag, laban sa dati niyang kaugalian, gayon ma'y siyang dahil na ng lahat ng mga usap-usapan sa Binundok, sa iba't ibang mga nayon at hanggang sa loob ng Maynila. Ng panahong yao'y lumalagay si Kapitang Tiagong isang lalaking siyang lalong magilas, at talastas ng ang kanyang bahay at ang kanyang kinamulatang bayan ay hindi nagsasara ng pinto kanino man, liban na lamang sa mga kalakal o sa ano mang isip na bago o pangahas.

Kawangis ng kislap ng lintik ang kadalian ng pagkalaganap ng balita sa daigdigan ng mga dapo, mga langaw o mga "kolado", na kinapal ng Diyos sa kanyang walang hanggang kabaitan, at kanyang pinararami ng boong pag-irog sa Maynila. Nangagsihanap ang iba nang "betun" sa kanilang sapatos, mga boton at korbata naman ang iba, ngunit silang lahat ay nangag iisip kung paano kaya ang mabuting paraang bating lalong walang kakimiang gagawin sa may bahay, upang papaniwalain ang makakakitang sila'y malalaon ng kaibigan, o kung magkatao'y humingi pang tawad na hindi nakadalong maaga.

Ginawa ang anyaya sa paghapong ito sa isang bahay sa daang Anloague, at yamang hindi namin natatandaan ang kanyang bilang (numero), aming sasaysayin ang kanyang anyo upang makilala ngayon, sakali't hindi pa iginigiba ng mga lindol. Hindi kami naniniwalang ipinagiba ang bahay na iyon ng may-ari, sapagkat sa ganitong gawa'y ang namamahala'y ang Diyos o ang Naturaleza, na tumanggap din sa ating Gobyerno ng pakikipagkayari upang gawin ang maraming bagay. — Ang bahay na iyo'y may kalakhan din, tulad sa maraming nakikita sa mga lupaing ito; natatayo sa pampang ng ilog na sanga ng ilog Pasig, na kung tawagin ng iba'y "riya" (ilat) ng Binundok, at gumaganap, na gaya rin ng lahat ng ilog sa Maynila, ng maraming kapakanang pagkapaliguan, agusan ng dumi, labahan, pinangingisdaan, daanan ng bangkang nagdadala ng sarisaring bagay, at kung magkabihira pa'y kukunan ng tubig na inumin, kung minamagaling ng tagaigib na Intsik. Dapat halataing sa lubhang kinakailangang gamit na ito ng nayong ang dami ng kalakal at taong nagpaparoo't parito'y nakatutulig, sa layong halos may sanglibong metro'y bahagya na lamang nagkaroon ng isang tulay na kahoy, na sa anim na buwa'y sira ang kabilang panig at ang kabila nama'y hindi maraanan sa nalalabi ng taon, na ano pa't ang mga kabayo, kung panahong tag-init, kanilang sinasamantala ang gayong hindi nagbabagong anyo, upang mula roo'y lumukso sa tubig, na ikinagugulat ng nalilibang na taong may kamatayang sa loob ng kotse ay nakakatulog o nagdidilidili ng mga paglago ng panahon.

May kababaan ang bahay na sinasabi namin, at hindi totoong magaling ang pagkakaanyo; kung hindi napagmasdang mabuti ng "arkitektong" namatnugot sa paggawa o ang bagay na ito'y kagagawan ng mga lindol at mga bagyo, sino ma'y walang makapagsasabi ng tukoy. Isang malapad na hagdanang ma'y kakapitang kulay berde, at nalalatagan ng alpombra sa mumunting panig ang siyang daanan mula sa silong o makapasok ng pintuang nalalatagan ng "asulehos" hanggang sa kabahayan, na ang linalakara'y napapag-itanan ng mga maseta at alagaan ng mga bulaklak na nakalagay sa "pedestal" na losang gawa sa Tsina, na may sarisaring kulay at may mga dibuhong hindi mapaglirip.

Yamang walang bantay-pinto o alilang humingi o magtanong ng "bilyete" o sulat na anyaya, tayo'y pumanhik, oh ikaw na bumabasa sa akin, katoto o kaaway! sakali't naaakit ikaw ng tugtog ng orkestra, ng ilaw o ng makahuluhang "klin-klan" ng mga pingga't kubyertos at ibig mong mapanood kung paano ang mga piging doon sa Perlas ng Kasilanganan. Kung sa aking kaibigan lamang at sa aking sariling kaginhawahan, hindi kata papagalin sa pagsasaysay ng kalagayan ng bahay; ngunit lubhang mahalaga ito, palibhasa'y ang karaniwan sa mga may kamatayang gaya natin ay tulad sa pawikan: hinahalagahan at hinihirang tayo alinsunod sa ating talukab o tinatahanang bahay; dahil dito't sa iba pang mga anyo ng asal, kawangis nga ng mga pawikan ang mga may kamatayan sa Pilipinas. — Kung pumanhik tayo'y agad nating mararating ang isang malowang na tahanang kung tawagin doo'y "kaida", ayawan kung bakit, na ng gabing ito'y ginagamit na "komedor" at tuloy salon ng orkestra. Sa gitna'y may isang mahabang mesa, na nahihiyasan ng marami at mahahalagang pamuti, na tila mandin kumikindat sa "kolado," taglay ang katamistamisang mga pangako, at nagbabala sa matatakuting binibini, sa walang malay na dalaga, ng dalawang nakaiinip na oras sa kasamahan ng mga hindi kakilala, na ang pananalita't mga pakikikiusap ay ang karaniwa'y totoong kakaiba. Namumukod ng di ano lamang sa mga ganitong handang sa mundo'y nauukol, ang sumasapader na mga kuwadrong tungkol sa religion, gaya baga ng "Ang Purgatoryo," "Ang Impyerno," "Ang huling Paghuhukom," "Ang pagkamatay ng banal," "Ang pagkamatay ng makasalanan," at sa duyo'y naliligid nang isang maringal at magandang "marko" na anyong "Renasimiento" na gawa ni Arebalo, ang isang mabuting ayos at malapad na "lienso" na doo'y napapanood ang dalawang matandang babae. Ganito ang saysay ng doo'y titik: "Nuestra Señora de la Paz y Buen Viahe, na sinasamba sa Antipolo, sa ilalim ng anyong babaeng magpapalimos, dinadalaw sa kanyang pagkakasakit ang banal at bantog na si Capitana Ines". Tunay mang ang pagkakapinta'y hindi nagpapakilala ng "arte" at kabutihang lumikha, datapwat nagsasaysay naman ng karaniwang mamalas: ang babaeng may sakit ay tila na bangkay na nabubulok, dahil sa kulay dilaw at asul ng kanyang mukha; ang mga baso't iba pang mga kasangkapan, iyang maraming mga natitipong bagay bagay sa mahabang pagkakasakit ay doo'y lubhang mabuti ang pagkakasipi, na ano pa't napapanood pati ng linalaman. Sa panonood ng mga kalagayang iyong umaakit sa pagkakagana sa pagkain at naguudyok ng ukol sa paglasap ng masasarap na bagay bagay, marahil akalain ng ilang may masamang isipan ang may-ari ng bahay, na napagkikilalang magaling ang kalooban ng halos lahat ng mga magsisiupo sa mesa, at ng huwag namang mahalatang totoo ang kanyang panukala, nagsabit sa kisame ng maririkit na lamparang gawa sa Tsina, mga haulang walang ibon, mga bolang kristal na may asogeng may kulay pula, berde at asul, mga halamang pangbiting lanta na, mga tuyong isdang botete na hinipa't ng bumintog, at iba pa, at ang lahat ng ito'y nakukulong sa may dakong ilog ng maiinam na mga arkong kahoy, na ang anyo'y alangang hugis europeo't alangang hugis Intsik, at may natatanaw namang isang "asoteang" may mga balag at mga "gloryetang" bahagya na naliliwanagan ng mga maliliit na parol na papel na may sarisaring kulay.

Nasa salas ang mga magsisikain, sa gitna ng lubhang malalaking mga salamin at na ngagniningning na mga araña: at doon sa ibabaw ng isang tarimang pino ay may isang mainam na "piano de kola", na ang halaga'y kamalasmalas, at lalo ng mahalaga ng gabing ito, sapagkat sino ma'y walang tumutugtog. Doo'y may isang larawang "al oleo" ng isang lalaking makisig, nakaprak, unat, matuwid, timbang na tulad sa bastong may borlas na taglay sa mga matitigas na daliring puspos ng mga sinsing: wari'y sinasabi ng larawan:

 — Ehem! Masdan ninyo kung gaano karami ang suot ko at ako'y hindi tumatawa!

Magaganda ang mga kasangkapan, baga man marahil ay hindi maginhawahang gamitin at nakasasama pa sa katawan: hindi nga ang ikaiilag sa sakit ng kanyang mga inaanyayahan ang naiisip ng may-ari, kung di ang sariling pagmamarikit. — Tunay at kakilakilabot na bagay ang pag-iilagin, datapwat kayo nama'y umuupo sa mga sillong gawang Europa, at hindi palaging makakatagpo kayo ng ganyan! — ito marahil ang sinasabi niya sa kanila.

Halos puno ng tao ang salas: hiwalay ang mga lalaki sa mga babae, tulad sa mga sambahang Katoliko at sa mga sinagoga. Ang mga babae ay ilang mga dalagang ang iba'y Pilipina at ang iba'y española: binubuksan nila ang bibig upang pigilin ang isang hikab; ngunit pagdaka'y tinatakpan nila ng kanilang mga abaniko; bahagya na nangagbubulungan ng ilang mga pananalita; ano mang pag-uusap na ipinagsusumalang pasimulan, pagdaka'y naluluoy sa ilang putol-putol na sabi; katulad niyang mga ingay na nariringig kung gabi sa isang bahay, mga ingay na gawa ng mga daga at ng mga butiki. Baca kaya naman ang mga larawan ng mga iba't ibang mga "Nuestra Señora" na nagsabit sa mga pader ang siyang ninilit sa mga dalagang iyong huwag umimik at magpakahinhing lubos, o dito'y talagang natatangi ang mga babae?

Ang tanging sumasalubong sa pagdating ng mga ginoong babae ay isang babaeng matandang pinsan ni Kapitan Tiago, mukhang mabait at hindi magaling magwikang Kastila. Ang pinakaubod ng kanyang pagpapakitang loob at pakikipagkapuwa tao'y wala kung ang di mag-alay sa mga española ng tabako at hitso, at magpahalik ng kanyang kamay sa mga Pilipina, na ano pa't walang pinag-ibhan sa mga prayle. Sa kawakasa'y nayamot ang abang matandang babae, kaya't sinamantala niya ang paglagapak ng isang pinggang nabasag upang lumabas na dalidali at nagbububulong:

 — Hesus! Hintay kayo, mga indigno!

At hindi na muling sumipot.

Tungkol sa mga lalaki'y nangagkakainga'y nang kaunti. Umaatikabong nangagsasalitaan ang ilang mga kadete; ngunit mahihina ang boses, sa isa sa mga sulok at manakanakang tinitingnan nila at itinuturo ng daliri ang ilang mga taong na sa salas, at silasila'y nangagtatawanang ga inililihim ng hindi naman; ang bilang kapalit nama'y ang dalawang extrangero na kapwa nakaputi ng pananamit, nangakatalikod kamay at di umiimik ay nangagpaparoo't paritong malalaki ang hakbang sa magkabikabilang dulo ng salas, tulad sa ginagawa ng mga naglalakbay-dagat sa "kubyerta" ng isang sasakyan. Ang masaya't mahalagang salitaa'y na sa isang pulutong na ang bumubuo'y dalawang prayle, dalawang paisano at isang militar na kanilang naliligid ang isang maliit na mesang kinalalagyan ng mga botella ng alak at mga biskotso ingles.

Ang militar ay isang matandang tenyente, matangkad, mabalasik ang pagmumukha, na ano pa't anaki'y isang Duque de Alba na napag-iwan sa eskalapon ng Guwardiya sibil. Bahagya na siya nagsasalita, datapwat matigas at maicli ang pananalita. — Ang isa sa mga prayle'y isang dominikong bata pa, maganda, malinis at maningning, na tulad sa kanyang salamin sa matang nakakabit sa tangkay na ginto, maaga ang pagka ugaling matanda: siya ang kura sa Binundok at ng mga nakaraang tao'y naging katedratiko sa San Juan de Letran. Siya'y balitang "diyalektiko", kaya nga't ng mga panahong iyong nangangahas pa ang mga anak ni Guzmang makipagsumag sa paligsahan ng katalasan ng isip sa mga "seglar", hindi makuhang malito siya o mahuli kailan man ng magaling na "argumentador" na si B. de Luna; itinutulad siya ng mga "distingo" ni Padre Sibyla sa mangingisdang ibig humuli ng igat sa pamamag-itan ng silo. Hindi nagsasalita ang dominiko at tila mandin pinakatitimbang ang kanyang mga pananalita.

Baligtad ang isa namang prayle, na pransiskano, totoong masalita at lalo ng mainam magkukumpas. Baga man sumusungaw na ang mga uban sa kanyang balbas, wari'y nananatili ang lakas ng kanyang malusog na pangangatawan. Ang mukha niyang maganda ang tabas, ang kanyang mga pagtinging nakalalagim, ang kanyang malalapad na mga panga at batibot na pangangatawan ay nagbibigay anyo sa kanyang isang patrisyo romanong nagbalat kayo, at kahit hindi sinasadya'y inyong magugunita yaong tatlong monheng sinasabi ni Heine sa kanyang "Diyoses en el destierro", na nagdaraang namamangka pagkahating gabi sa isang dagatan doon sa Tyrol, kung "ekwinoksyo" ng Septyembre, at sa tuwing dumaraa'y inilalagay ng abang mamamangka ang isang salaping pilac, malamig na kawangis ng "hielo," na siyang sa kanya'y pumupuspos ng panglulumo. Datapwat si Padre Damaso'y hindi mahiwagang gaya nila; siya'y masaya, at kung pabug-al bug-al ang kanyang boses sa pananalita, tulad sa isang taong kailan ma'y hindi naaalang-alang, palibhasa'y ipinalalagay na banal at wala ng gagaling pa sa kanyang sinasabi, kinakatkat ang saklap ng gayong ugali ng kanyang tawang masaya at bukas, at hangang sa napipilitan kang sa kanya'y ipatawad ang pagpapakita ng mga paang walang kalketin at mga binting mabalahibo, na ikakikita ng maraming pagkabuhay ng isang Mendikta sa mga perya sa Kiapo.

Ang isa sa mga paisano'y isang taong malinggit, maitim ang balbas at walang ikinatatangi kung di ang ilong, na sa kalakha'y masasabing hindi kanya; ang isa, nama'y isang binatang kulay ginto ang buhok, na tila bagong dating dito sa Pilipinas: ito ang masilakbong pinakikipagmatuwiranan ng pransiskano.

 — Makikita rin ninyo — ang sabi ng pransiskano — pagka po kayo'y natirang ilang bowan dito, kayo'y maniniwala sa aking sinasabi: iba ang mamahala ng bayan ng Madrid at iba, ang matira sa Pilipinas!

 — Ngunit....

 — Ako, sa halimbawa — ang patuloy na pananalita ni Padre Damaso, na lalong itinaas ang boses at ng di na makaimis ang kanyang kausap — ako'y mayroon na ritong dalawampu't tatlong taong saging at "morisqueta", makapagsasabi ako ng mapapaniwalaan tungkol sa bagay na iyan. Howag kayong tumutol sa akin ng alinsunod sa mga karunungan at sa mabubuting pananalita, nakikilala ko ang "Indyo". Akalain ninyong mula ng ako'y dumating sa lupaing ito'y ako'y iniukol na sa isang bayang maliit nga, ngunit totoong dumog sa pagsasaka. Hindi ko pa nauunawang magaling ang wikang Tagalog, gayon ma'y kinukumpisal ko na ang mga babae at nagkakawatasan kami, at lubhang pinakaibig nila ako, na ano pa't ng makaraan ang tatlong taon, ng ako'y ilipat sa ibang bayang lalong malaki, na walang namamahala dahil sa pagkamatay ng kurang "Indyo" roon, nangagsipanangis ang lahat ng babae, pinuspos ako ng mga handog, inihatid nila akong may kasamang musika....

 — Datapwat iya'y nagpapakilala lamang....

 — Hintay kayo! hintay kayo! huwag naman sana kayong napakaningas! Ang humalili sa akin ay hindi totoong nagtagal na gaya ko, at ng siya'y umalis ay lalo ng marami ang naghatid, lalo ng marami ang umiyak at lalo ng mainam ang musika, gayong siya'y lalo ng mainam mamalo at pinataas pa ang mga "derechos ng parroquia", hangang sa halos nag-ibayo ang laki.

 — Ngunit itutulot ninyo sa aking....

 — Hindi lamang iyan, natira ako sa bayang San Diegong dalawampung taon, may ilang bowan lamang ngayong aking.... iniwan (dito'y nagpakitang tila masama ang loob). Hindi maikakait sa akin nino mang dalawampung tao'y mahigit kay sa katatagan upang makilala ang isang bayan. May anim na libo ang dami ng taong namamayan sa San Diego, at bawa't tagaroo'y nakikilala ko, na parang siya'y aking ipinanganak at pinasuso: nalalaman ko kung alin ang mga lisyang kaasalan nito, kung ano ang pinangangailangan niyon, kung sino ang nangingibig sa bawa't dalaga, kung ano anong mga pagkadupilas ang nangyari sa babaeng ito, kung sino ang tunay na ama ng batang inianak, at iba pa; palibhasa'y kinukumpisal ko ang kalahatlahatang taong-bayan; nangag-iingat ng mainam sila sa kanikanilang katungkulan. Magsabi kung nagsisinungaling ako si Santiagong siyang may ari nitong bahay; doo'y marami siyang mga lupa at doon kami naging magkaibigan. Ngayo'y makikita ninyo kung ano ang "Indyo"; ng ako'y umalis, bahagya na ako inihatid ng ilang mga matatandang babae at ilang "hermano" tersero, gayong natira ako roong dalawampung taon!

Ngunit hindi ko mapagkuro kung ano ang kabagayan ng inyong mga sinabi sa pagkakaalis ng "estanko ng tabako" — ang sagot ng may mapulang buhok na kausap, na kanyang sinamantala ang sandaling pagkatigil dahil sa pag-inom ng pransiskano ng isang kopita ng Jerez.

Sa panggigilalas ng di ano lamang ni Padre Damaso ay kaunti nang mabitiwan nito ang kopa. Sandaling tinitigan ang binata at:

 — Paano? paano? — ang sinabi pagkatapos ng boong pagtataka. — Datapwat mangyayari bagang hindi ninyo mapagwari iyang kasing liwanag ng ilaw? Hindi ba ninyo nakikita, anak ng Diyos, na ang lahat ng ito'y nagpapatibay na totoo, na pawang kahilingan ang mga pagbabagong utos na ginagawa ng mga ministro?

Ngayo'y ang may pulang buhok naman ang natigagal, lalong ikinunot ng tenyente ang kanyang mga kilay, iginagalaw ang ulo ng taong bulilit na parang ipinahahalata niyang binibigyan niyang katwiran o hindi si Padre Damaso. Nagkasiya na lamang ang dominiko sa pagtalikod sa kanilang lahat halos.

 — Inaakala baga ninyo ...? — ang sa kawakasa'y nagawang tanong ng boong katimpian ng binata, na tinititigan ng boong pagtataka ang prayle.

 — Na kung inaakala ko? Sinasampalatayanan kong gaya ng pagsampalataya sa Ebanghelyo! Napaka "indolente" ang "Indyo"!

 — Ah! ipatawad po ninyong salabatin ko ang inyong pananalita — anang binata, na idinahan ang boses at inilapit ng kaunti ang kanyang upuan; sinabi po ninyo ang isang salita na totoong nakaakit sa aking magdilidili. Tunay nga kayang katutubo ng mga dalisay na tagarito ang pagka "indolente," o nangyayari ang sinasabi ng isang maglalakbay na taga ibang lupain, na tinatakpan natin ng pagka indolenteng ito ang ating sariling pagka indolente, ang pagkahuli natin sa pagsulong sa mga karunungan at ang ating paraan ng pamamahala sa lupaing nasasakupan? Ang sinabi niya'y ukol sa mga ibang lupaing sakop, na ang mga nananahan doo'y pawang sa lahi ring iyan!...

 — Oho! Mga kaingitan! Itanong po ninyo kay ginoong Laruha na nakakikilala rin sa lupaing ito; itanong ninyo sa kanya kung may mga katulad ang kamangmgan at ang pagka "indolente" ng Indyo!

 — Tunay nga — ang sagot naman ng bulilit na lalaking siyang binanggit — hindi po kayo makakakita sa alin mang panig ng daigdig ng hihigit pa sa pagka indolente ng Indyo, sa alin mang panig ng daigdig!

 — Ni iba pang lalong napakasama ng asal na pinagkaratihan, ni iba pang lalong hindi marunong kumilala ng utang na loob!

 — At ng ibang lalong masama ang turo!

Nagpasimula ang binatang mapula ang buhok ng pagpapalingaplingap sa magkabikabila ng boong pag-aalap-ap.

 — Mga ginoo — ang sinabing marahan — tila mandin tayo'y na sa bahay ng isang "Indyo". Ang mga ginoong dalagang iyan....

 — Bah! huwag kayong napaka magugunigunihin! Hindi ipinalalagay ni Santiagong siya'y "Indyo," bukod sa roo'y hindi siya nahaharap, at.... kahit nahaharap man siya! Iya'y mga kahilingan ng mga bagong dating. Hayaan ninyong makaraan ang ilang bowan; magbabago kayong isipan pagka kayo'y nakapagmalimit sa maraming mga piyesta at "bailuhan", nakatulog sa mga katre at nakakain ng maraming "tinola".

 — Tinatawag po ba ninyong tinola ang bungang kahoy na kahawig ng "loto" na ... ganyan ... nakapagmamalimutin sa mga tao?

 — Ano bang loto ni loteria! — ang sagot ni Padre Damasong nagtatawa; — nagsasalita kayo ng mga kahilingan. Ang tinola ay ang pinaghalong inahing manok at saka upo. Buhat pa kailan dumating kayo?

 — Apat na araw — ang sagot ng binatang ga namumuhi na.

 — Naparito ba kayong may katungkulan?

 — Hindi po; naparito ako sa aking sariling gugol upang mapagkilala ko ang lupaing ito.

 — Aba, napakatangi namang ibon! — ang saysay ni Padre Damaso, na siya'y minamasdan ng boong pagtataka — Pumarito sa sariling gugol at sa mga kahilingan lamang! Kakaiba namang totoo! Ganyang karaming mga libro ... sukat na ang magkaroon ng dalawang daling noo.... Sa ganya'y maraming sumulat ng mga dakilang libro! Sukat na ang magkaroon ng dalawang daling noo....

 — Sinasabi ng "kagalanggalang po ninyo" ("Vuestra reberencia"), Padre Damaso — ang biglang isinalabat ng dominiko na pinutol ang salitaan — na kayo'y nanahang dalawampung taon sa bayang San Diego at kayo umalis doon.... hindi po ba kinalulugdan ng inyong kagalangan ang bayang iyon?

Biglang nawala ang katuwaan ni Padre Damaso at tumigil ng pagtatawa sa tanong na itong ang anyo'y totoong parang walang ano man at hindi sinasadya.

Nagpatuloy ng pananalita ang dominiko ng anaki'y lalong nagwawalang bahala:

 — Marahil nga'y nakapagpipighati ang iwan ang isang bayang kinatahanang dalawampung taon at napagkikilalang tulad sa habitong suot. Sa ganang akin lamang naman, dinaramdam kong iwan ang Camiling, gayong iilang buwan akong natira roon ... ngunit yao'y ginawa ng mga puno sa ikagagaling ng Capisanan ... at sa ikagagaling ko naman.

Noon lamang ng gabing iyon, tila totoong natilihan si Padre Damaso. Di kaginsaginsa'y pinakabigyanbigyan ng suntok ang palungan ng kamay ng kanyang sillon, huminga ng malakas at nagsalita:

 — O may Relihiyon o wala! samakatuwid baga'y o ang mga kura'y may kalayaan o wala! Napapahamak ang lupang ito, na sa kapahamakan!

At saka muling sumuntok.

 — Hindi! — ang sagot na paangil at galit, at saka biglang nagpatinghiga ng boong lakas sa hiligan ng sillon.

Sa pagkamangha ng nangasasalas ay nangagtinginan sa pulutong na iyon: itinunghay ng dominiko ang kanyang ulo upang tingnan niya si Padre Damaso sa ilalim ng kanyang salamin sa mata. Tumigil na sandali ang dalawang ekstranherong nangagpapasial, nangagtinginan, ipinakitang saglit ang kanilang mga pangil; at pagdaka'y ipinagpatuloy uli ang kanilang pagpaparoo't parito.

 — Masama ang loob dahilang hindi ninyo binigyan ng Reberensya (Kagalang-galang)! — ang ibinulong sa tainga ng binatang mapula ang buhok ni ginoong Laruha.

 — Ano po ba, ang ibig sabihin ng "kagalanggalang" ninyo (Vuestra Reberensya)? ano ang sa inyo'y nangyayari? — ang mga tanong ng dominiko at ng tenyente, na iba't iba ang taas ng boses.

 — Kaya dumarating dito ang lubhang maraming mga sakuna! Tinatangkilik ng mga pinuno ang mga "erehe" laban sa mga "ministro" ng Diyos! ang ipinagpatuloy ng pransiskano na ipinagtutumaas ang kanyang malulusog o na mga panuntok.

 — Ano po ba ang ibig ninyong sabihin? — ang muling itinanong ng abot ng kilay na tenyente na anyong titindig.

 — Na kung ano ang ibig kong sabihin? — ang inulit ni Padre Damaso, na lalong inilakas ang boses at humarap sa tenyente. — Sinasabi ko ang ibig kong sabihin! Ako, ang ibig kong sabihi'y pagka itinatapon ng kura sa kanyang libingan ang bangkay ng isang "erehe," sino man, kahi ma't ang hari ay walang katwirang makialam, at lalo ng walang katwirang makapagparusa. At ngayo'y ang isang "heneralito", ang isang heneralito Kalamidad ...!

 — Pari, ang kanyang Karilagan (ang marilag bagang Gobernador Heneral) ay Bise-Real Patrono, — ang sigaw ng tenyente na nagtindig.

 — Ano bang Karilagan o Bise-Real Patrono man! — ang sagot ng pransiskanong nagtindig din. — Kung nangyari ito sa ibang panaho'y kinaladkad sana siya ng pababa sa hagdanan, tulad ng minsa'y ginawa ng mga Kapisanan ng mga prayle sa pusong na Gobernador Bustamante. Ang mga panahong iyon ang tunay na panahon ng pananampalataya!

 — Ipinauunawa ko sa inyo na di ko maitutulot ... Ang "Kanyang Karilagan," (o ang marilag na Gobernador Heneral) ang pinakakatawan ng Kanyang Makapangyarihan, ang Hari.

 — Ano bang hari o kung Roque man! Sa ganang amin ay walang ibang hari kung di ang tunay....

 — Tigil! — ang sigaw ng tenyenteng nagbabala at wari'y mandin ay nag-uutos sa kanyang mga sundalo; — o inyong pagsisisihan ang lahat ninyong sinabi o bukas din ay magbibigay sabi ako sa Kanyang Karilagan!...

 — Lakad na kayo ngayon din, lakad na kayo! — ang sagot ng boong paglibak ni Padre Damaso, na lumapit sa tenyenteng nakasuntok ang kamay. — Akala ba ninyo't may suot akong habito'y wala akong ...? Lakad na kayo't ipahihiram ko pa sa inyo ang aking kotse!

Nauuwi ang salitaan sa katawatawang anyo. Ang kagalingang palad ay nakialam ang dominiko. — Mga ginoo! — ang sabi niyang taglay ang anyong may kapangyarihan at iyang boses na nagdaraan sa ilong na totoong nababagay sa mga prayle; — huwag sana ninyong papagligawligawin ang mga bagay, at huwag naman kayong humanap ng mga paglapastangan sa walang makikita kayo. Dapat nating ibukod sa mga pananalita ni Padre Damaso ang mga pananalita ng tao sa mga pananalita ng saserdote. Ang mga pananalita ng saserdote, sa kanyang pagkasaserdote, "per se", ay hindi makasasakit ng loob kanino man, sapagkat mula sa lubos ng katotohanan. Sa mga pananalita ng tao, ay dapat gawin ang isa pa manding pagbabahagi: ang mga sinasabing "ab irato", ang mga sinabing "exore", datapwat hindi "in korde", at ang sinasabing "in korde". Ang mga sinasabing "in korde" lamang ang makasasakit ng loob: sakali't dating tinataglay ng "in meate" sa isang kadahilanan, o kung nasabi lamang "per accidens", sa pagkakainitan ng salitaan, kung mayroong....

 — Ngunit ako'y "por accidens" at "por mi" ay nalalaman ko ang mga kadahilanan, Padre Sibyla! — ang isinalabat ng militar, na nakikita niyang siya'y nabibilot ng gayong karaming mga pag tatangitangi, at nanganganib siyang kung mapapatuloy ay siya pa ang lalabas na may kasalanan. — Nalalaman ko ang mga kadahilanan at papagtatangiin ng "kagalangan po ninyo" (papagtatangitangiin po ninyo). Sa panahong wala si Padre Damaso sa San Diego ay inilibing ng koadhutor ang bangkay ng isang taong totoong karapatdapat ...; opo, totoong karapatdapat; siya'y makailan kong nakapanayam, at tumuloy ako sa kanyang bahay. Na siya'y hindi nangumpisal kailan man, at iyan baga'y ano? Ako ma'y hindi rin nangungumpisal, ngunit sabihing nagpakamatay, iya'y isang kasinungalingan, isang paratang. Isang taong gaya niyang may isang anak na lalaking kinabubuhusan ng boong pag-irog at mga pag-asa, isang taong may pananampalataya sa Diyos, na nakakaalam ng kanyang mga katungkulang dapat ganapin sa pamamayan, isang taong mapagmahal sa kapurihan at hindi sumisinsay sa katwiran, ang ganyang tao'y hindi nagpapakamatay. Ito'y sinasabi ko, at hindi ko sinasabi ang mga ibang aking iniisip, at kilanling utang na loob sa akin ng "kagalangan" po ninyo.

At tinalikdan ang pransiskano at nagpatuloy ng pananalita:

 — Ng magkagayo'y ng magbalik ang kurang ito sa bayan, pagkatapos na maalipusta ang koadhutor, ang ginawa'y ipinahukay ang bangkay na iyon, ipinadala sa labas ng libingan, upang ibaon hindi ko maalaman kung saan. Sa karuwagan nang bayang San Diego'y hindi tumutol; tunay nga't iilan lamang ang nakaalam, walang kamag-anak ang nasira, at na sa Europa ang kanyang bugtong na anak; ngunit nabalitaan ng Gobernador Heneral, at palibhasa'y taong may dalisay na puso, ay hiningi ang kaparusahan ... at inilipat si Padre Damaso sa lalong magaling na bayan. Ito nga lamang ang nangyari. Ngayo'y gawin ng "inyo pong kagalangan" ang pagtatangitangi.

At pagka sabi nito'y lumayo sa pulutong na iyon.

 — Dinaramdam kong hindi ko sinasadya'y nabangit ko ang isang bagay na totoong mapanganib ani Padre Sibylang may pighati. — Datapwat kung sa kawakasa'y nakinabang naman kayo sa pagpapalit-bayan....

 — Ano bang pakikinabangin! At ang nawawala sa mga paglipat ... at ang mga papel ... at ang mga ... at ang lahat ng mga naliligwin? — ang isinalabat na halos nauutal ni Padre Damaso na hindi makapagpigil ng galit.

Unti-unting nanag-uli ang kapisanang iyon sa dating katahimikan.

Nangagsidating ang iba pang mga tao, kaakbay ang isang matandang Kastilang pilay, matamis at mabait ang pagmumukha, nakaakay sa bisig ng isang matandang babaeng Pilipinang puno ng kulot ang buhok, may mga pinta ang mukha at nakasuot-Europea.

Sila'y sinalubong ng bating katoto ng naroroong pulutong, at nangagsiupo sa tabi ng ating mga kakilala ang Doktor De Espadaña at ang ginoong asawa niyang "doktora" na si Doña Victorina. Doo'y napapanood ang ilang mga "periodista" at mga "almasenero" na nangagpaparoo't parito at walang maalamang gawin.

 — Ngunit masasabi po ba ninyo sa akin, ginoong Laruha, kung anong tao kaya ang may ari ng bahay? — ang tanong ng binatang mapula ang buhok. — Ako'y hindi pa naipapakilala sa kanya.

 — Ang sabihana'y umalis daw, ako ma'y hindi ko pa siya nakikita.

 — Dito'y hindi kailanganang mga pagpapakilala! — ang isinabad ni Padre Damaso, — Si Santiago'y isang taong mabait.

 — Isang taong hindi nakatuklas ng polbora — ang idinugtong ni Laruha.

 — Kayo po naman, ginoong Laruha! — ang sinabi sa malambing na pagsisi ni Doña Victorinang nag-aabaniko. — Paano po bang matutuklasan pa ng abang iyon ang polbora, ay alinsunod sa sabi'y natuklasan na ito ng mga Intsik na malaong panahon na?
Ang Doktor De Espadaña at ang kanyang ginoong asawa ang "Doktora" Doña Victorina ... — Imp. de M Fernandez, Paz 447, Sta. Cruz.

 — Nang mga Intsik? Nasisira ba ang isip ninyo? — ang sabi ni Padre Damaso, — Tumahan nga kayo! Ang nakatuklas ng paggawa ng polbora'y isang pransiskano, isa sa aming samahan, Padre Hindi ko maalaman Saballs, ng siglong ... ikapito!

 — Isang pransiskano! Marahil naging misionero sa Tsina, ang pari Saballs na iyan — ang itinutol ng ginoong babae na hindi ipinatatalo ng gayongayon lamang ang kanyang mga isipan.

 — Marahil Schwartz ang ibig po ninyong sabihin, ginoong babae — ang itinugon naman ni Padre Sibyla, na hindi man lamang siya tinitingnan.

 — Hindi ko maalaman; sinabi ni Padre Damasong Saballs: wala akong ginawa kung di inulit ko lamang ang kanyang sinalita.

 — Magaling! Saballs o Chebas, eh ano ngayon? Hindi dahil sa isang letra ay siya'y magiging Intsik! — ang muling sinaysay na nayayamot ang pransiskano.

 — At ng ikalabing-apat na siglo at hindi ng ikapito — ang idinugtong ng dominiko, na ang anyo'y parang sinasala ang kamalian at ng pasakitan ang kapalaluan niyong isang prayle.

 — Mabuti, datapwat hindi sa paglalabis kumulang ng isang siglo'y siya'y magiging dominiko na!

 — Aba, huwag po sanang magalit ang kagalangan po ninyo! — ani Padre Sibylang ngumingiti. — Lalong magaling kung siya ang nakatuklas ng paggawa ng polbora, sapagkat sa gayo'y naibsan na niya sa pagkakapagod sa gayong bagay ang kanyang mga kapatid.

 — At sinasabi po ninyo, Padre Sibyla, na nangyari ang bagay na iyon ng ikalabing apat na siglo? — ang tanong na malaki ang nais na makatalos ni Doña Victorina — ng hindi pa o ng makapagkatawang tao na si Kristo?

Pinalad ang tinatanong na pumasok sa salas ang dalawang ginoo. 

Hindi magaganda at mabubuting bihis na mga dalaga upang pansinin ng lahat, sampu ni Padre Sibyla; hindi ang karilagdilagang Kapitan Heneral na kasama ang kanyang mga ayudante upang maalis sa pagkatigagal ang tenyente at sumalubong ng ilang hakbang, at si Padre Damaso'y maging tila nawalan ng diwa: sila'y wala kung di ang orihinal ng larawang nasa prak, na tangan sa kamay ang isang binatang luksa ang boong pananamit.

 — Magandang gabi po, mga ginoo! Magandang gabi po "among"! — ang unang sinabi ni Kapitang Tiago, at kanyang hinagkan ang mga kamay ng mga saserdote, na pawang nakalimot ng pagbebendisyon. Inalis ng dominiko ang kanyang salamin sa mata upang mapagmasdan ang bagong dating na binata at namumutla si Padre Damaso at nangdididilat ang mga mata.

 — May kapurihan akong ipakilala po sa inyo si Don Crisostomo Ibarra, na anak ng nasira kong kaibigan! — ang ipinagpatuloy ni Kapitang Tiago. — Bagong galing sa Europa ang ginoong ito, at siya'y aking sinalubong.

Umalingawngaw ang pagtataka ng maringig ang pangalang ito; nalimutan ng tenyenteng bumati sa may bahay, lumapit siya sa binata at pinagmasdan niya ito, mula sa paa hanggang ulo. Ito'y nakikipagbatian ng mga ugaling salita ng sandaling iyon sa boong pulutong; tila mandin sa kanya'y walang bagay na naiiba sa gitna ng salas na iyon, liban na lamang sa kanyang pananamit na itim. Ang kanyang taas na higit sa karaniwan, ang kanyang pagmumukha, ang kanyang mga kilos ay pawang naghahalimuyak niyang kabataang mainam na pinagsabay inaralan ang katawa't kaluluwa. Nababasa sa kanyang mukhang bukas at masaya ang kaunting bukas ng dugong Kastila na naaaninag sa isang magandang kulay kaymanggi, na mapulapula sa mga pisngi, marahil sa pagkapatira niya sa mga bayang malalamig.

 — Aba! — ang biglang sinabi sa magalak na pagtataka — ang kura ng aking bayan! Si Padre Damaso: ang matalik na kaibigan ng aking ama!

Nangagtinginang lahat sa Pransiskano: ito'y hindi kumilos.

 — Ako po'y pagpaumanhinan ninyo, ako'y nagkamali! — ang idinugtong ni Ibarra, na ga nahihiya na.

 — Hindi ka nagkamali! — ang sa kawakasa'y naisagot ni Padre Damaso, na sira ang boses. — Ngunit kailan ma'y hindi ko naging kaibigang matalik ang iyong ama.

Untiunting iniurong ni Ibarra ang kanyang kamay na iniakmang humawak sa kamay ni Padre Damaso, at tiningnan niya ito ng buong panggigilalas; lumingan at ang nakita niya'y ang mabalasik na anyo ng tenyente, na nagpapatuloy ng pagmamasid sa kanya.

 — Bagong tao, kayo po ba ang anak ni Don Rafael Ibarra?

Umusad ang binata.

Ga tumindig na sa kanyang silyon si Padre Damaso at tinitigan ang tenyente.

 — Kahimanawari dumating kayong malualhati dito sa inyong lupain, at magtamo nawa po kayo ng lalong magandang palad kay sa inyong ama! — ang sabi ng militar na nanginginig ang boses. Siya'y aking nakilala at nakapanayam, at masasabi kong siya'y isa sa mga taong lalong karapatdapat at lalong may malinis na kapurihan sa Pilipinas.

 — Ginoo — ang sagot ni Ibarrang nababagbag ang puso — ang inyo pong pagpuri sa aking ama ay pumapawi ng aking mga pag-alap-ap tungkol sa kaniyang kinahinatnang palad, na ako, na kanyang anak ay di ko po napagtatalos.

Napuno ng luha ang mga mata ng matanda, tumalikod at umalis na dalidali.

Napag-isa ang binata sa gitna ng salas; at sapagkat nawala ang may bahay, wala siyang makitang sa kanya'y magpakilala sa mga dalaga, na ang karamiha'y tinitingnan siya ng may paglingap. Nang makapag-alinlang may ilang minuto, tinungo niya ang mga dalagang taglay ang kalugodlugod na katutubong kilos.

 — Itulot ninyo sa aking lakdangan ko — anya — ang mga utos ng mahigpit na pakikipagkapwa tao. Pitong taon na ngayong umalis ako rito sa aking bayan, at ngayong ako'y bumalik ay hindi ko mapigilan ang nasang ako'y bumati sa lalong mahalagang hiyas niya; sa kanyang mga supling na babae.

Napilitan ang binatang lumayo roon, sapagkat sino man sa mga dalaga'y walang nangahas sumagot. Tinungo niya ang pulutong ng ilang mga ginoong lalaki, na ng mamasid na siya'y dumarating ay nangagkabilog.

Mga ginoo — anya — may isang kaugalian sa Alemaniang pagka pumaparoon sa isang kapisanan, at walang masumpungang sa kanya'y magpakilala sa mga iba; siya ang nagsasabi ng kanyang pangalan at napakikilala, at sumasagot naman ang mga kausap ng sa gayon ding paraan. Itulot po ninyo sa akin ang ganitong ugali; hindi dahil sa ibig kong dito'y magdala ng mga asal ng mga taga-ibang lupain, sapagkat totoong magaganda rin naman ang ating mga kaugalian, kung di sapagkat napipilitan kong gawin ang gayong bagay. Bumati na ako sa langit at sa mga babae ng aking tinubuang lupa: ngayo'y ibig kong bumati naman sa mga kababayan kong lalaki. Mga ginoo, ang pangalan ko'y Juan Crisostomo Ibarra at Magsalin!

Sinabi naman sa kanya ng kanyang mga kausap ang kani-kanilang mga pangalang humigit kumulang ang pagka walang kabuluhan, humigit kumulang ang pagka hindi nakikilala nino man.

 — Ang pangalan ko'y A — a! — ang sinabi't sukat ng isang binata at bahagya ng yumukad.

 — Baka po kaya may kapurihan akong makipagsalitaan sa poetang ang mga sinulat ay siyang nakapagpanatili ng marubdob kong pagsinta sa kinagisnan kong bayan? Ibinalita sa aking hindi na raw po kayo sumusulat, datapuwa't hindi nila nasabi sa akin ang kadahilanan ...

 — Ang kadahilanan? Sapagkat hindi tinatawag ang dakilang ningas ng isip upang ipamalingkahod at magsinungaling. Pinag-usig sa harap ng hukom ang isang tao dahil sa inilagay sa tula ang isang katotohanang hindi matututulan. Ako'y pinangalanang poeta, ngunit hindi ako tatawaging ulol.

 — At mangyayari po bagang maipaunawa ninyo kung ana ang katotohanang yaon?

 — Sinabi lamang na ang anak ng leon ay leon din naman; kakaunti na't siya'y ipinatapon sana.

At lumayo sa pulutong na iyon ang binatang may kakaibang-asal.

Halos tumatakbo ang isang taong masaya ang pagmumukha, pananamit-Pilipino ang suot, at may mga botones na brilyante sa "petsera." Lumapit kay Ibarra, nakipagkamay sa kanya at nagsalita:

 — Ginoong Ibarra, hinahangad kong makilala ko po kayo; kaibigan kong matalik si Kapitang Tiago, nakilala ko ang inyong ginoong ama ang pangalan ko'y Kapitang Tinong, nananahan ako sa Tundong kinalalagyan ng inyong bahay; inaasahan kong pauunlakan ninyo ako ng inyang pagdalaw; doon na po kayo kumain bukas!

Bihag na bihag si Ibarra sa gayong kalaking kagandahang-loob: ngumingiti si Kapitang Tinong at kinukuyumos ang mga kamay.

 — Salamat po! — ang isinagat ng boong lugod. — Ngunit pasasa San Diego po ako bukas ...

 — Sayang! Kung gayo'y saka na, kung kayo'y bumalik!

 — Handa na ang pagkain! — ang bigay alam ng isang lingkod ng Cafe La Campana. Nagpasimula ng pagpasamesa ang panauhin, baga man nagpapamanhik na totoo ang mga babae, lalong lalo na ang mga Pilipina. 

Tila mandin totoong lumiligaya si Padre Sibyla: tahimik na lumalakad at hindi na namamasid sa kanyang nangingilis at manipis na mga labi ang pagpapawalang halaga; hanggang sa marapating makipagusap sa pilay na si doktor De Espadaña, na sumasagot ng putol-putol na pananalita, sapagkat siya'y may pagka-utal. Kagulatgulat ang sama ng loob ng pransiskano, sinisikaran ang mga silyang nakahahadlang sa kanyang nilalakaran, at hanggang sa siniko ang isang kadete. Hindi nagkikikibo ang tenyente; nagsasalitaan ng masaya ang iba at kanilang pinupuri ang kabutiha't kasaganaan ng haying pagkain. Pinakunot ni Doña Victorina, gayon man, ang kanyang ilong; ngunit karaka-raka'y lumingong malaki ang galit, kawangis ng natapakang ahas: mangyari'y natuntungan ng tenyente ang "kola" ng kanyang pananamit.

 — Datapwat wala po ba, kayong mga mata? — anya.

 — Mayroon po, ginoong babae, at dalawang lalong magaling kay sa mga mata ninyo; datapwat pinagmamasdan ko po iyang inyong mga kulot ng buhok — ang itinugon ng militar na iyong hindi totoong mapagparaya sa babae, at saka lumayo.

Baga man hindi sinasadya'y kapwa tumungo ang dalawang prayle sa duyo o ulunan ng mesa, marahil sapagkat siyang pinagkaratihan nila at nangyari nga ang mahihintay, na tulad sa nangagpapangagaw sa isang katedra: pinupuri sa mga pananalita ang mga karapatan at kataasan ng isip ng mga kapangagaw; datapwat pagdaka'y ipinakikilala ang pabaligtad, at nangag-uungol at nangag-uupasala kung hindi sila ang makapagtamo ng kanilang hangad.

 — Ukol po sa inyo, Padre Damaso!

 — Ukol po sa inyo, Padre Sibyla!

 — Kayo ang lalong unang kakilala sa bahay na ito ... konpesor ng nasirang may bahay na babae, ang lalong may gulang, may karapatan at may kapangyarihan....

 — Matandang matanda'y hindi pa naman! — ngunit kayo po naman ang kura nitong bayan! — ang sagot na matabang ni Padre Damasong gayon ma'y hindi binibitiwan ang silya.

 — Sapagkat ipinag-uutos po ninyo'y ako'y sumusunod! — ang iniwakas ni Padre Sibyla.

 — Ako'y hindi nag-uutos! — ang itinutol ng pransiskano — ako'y hindi nag-uutos!

Umuupo na sana si Padre Sibylang hindi pinapansin ang mga pagtutol na iyon, ng makasalubong ng kanyang mga mata ang mga mata ng tenyente. Ang lalong mataas na opisyal sa Pilipinas, ayon sa kaisipan ng mga prayle, ay totoong malaki ang kababaan sa isang uldog na tagapagluto ng pagkain. "Cedant arma togæ", ani Ciceron sa Senado; "cedant arma kotae" anang mga prayle sa Pilipinas. Datapwat mapitagan si Padre Sibyla, kaya't nagsalita:

 — Ginoong tenyente, dito'y na sa mundo po tayo at wala sa sambahan; nararapat po sa inyo ang umupo rito.

Datapwat ayon sa anyo ng kanyang pananalita'y sa kanya rin nauukol ang upuang iyon, kahit na sa mundo. Ang tenyente, dahil yata ng siya'y huwag magpakagambala, o ng huwag siyang umupo sa gitna ng dalawang prayle, sa maikling pananalita'y sinabing ayaw siyang umupo roon.

Alin man sa tatlong iyo'y hindi nakaalaala sa may bahay. Nakita ni Ibarrang nanonood ng boong galak at nakangiti sa mga pagpapalamgang iyon sa upuan ang may bahay.

 — Bakit po, Don Santiago! hindi po ba kayo makikisalo sa amin? — ani Ibarra.

Ngunit sa lahat ng mga upuan ay may mga tao na. Hindi kumakain si Luculo sa bahay ni Luculo.

 — Tumahimik po kayo! huwag kayong tumindig! — ani Kapitang Tiago, kasabay ng pagdidiin sa balikat ni Ibarra. Kaya pa naman gumagawa ang pagdiriwang na ito'y sa pagpapasalamat sa mahal na Virgen sa inyong pagdating. Nagpagawa ako ng "tinola" dahil sa inyo't marahil malaon ng hindi ninyo natitikiman.

Dinala sa mesa ang isang umaasong malaking "fuente". Pagkatapos maibulong ng dominiko ang "Benedicte" na halos wala sino mang natutong sumagot, nagpasimula ng pamamahagi ng laman ng pwenteng iyon. Ngunit ayawan kung sa isang pagkalibang o iba kayang bagay, tumama kay pari Damaso ang isang pinggang sa gitna ng maraming upo at sabaw ay lumalangoy ang isang hubad na liig at isang matigas na pakpak ng inahing manok, samantalang kumakain ang iba ng mga hita at dibdib, lalong lalo na si Ibarra, na nagkapalad mapatama sa kanya ang mga atay, balonbalonan at iba, pang masasarap na lamang loob ng inahing manok. Nakita ng pransiskano ang lahat ng ito, dinurog ang mga upo, humigop ng kaunting sabaw, pinatunog ang kusara sa paglalagay at biglang itinulak ang pingga't inilayo sa kanyang harapan. Nalilibang namang totoo ang dominiko sa pakikipagsalitaan sa binatang mapula ang buhok.

 — Gaano pong panahong napaalis kayo sa lupaing ito? — ang tanong ni Laruja kay Ibarra.

 — Pitong taon halos.

 — Aba! kung gayo'y marahil, nalimutan na ninyo ang lupaing ito?

 — Baligtad po; baga man ang kinagisnan kong lupa'y tila mandin linilimot na ako, siya'y lagi kong inaalaala.

 — Ano po ang ibig ninyong sabihin? — ang tanong ng mapulang buhok.

 — Ibig kong sabihing may isang taon na ngayong hindi ako tumatangap ng ano mang balita tungkol sa bayang ito, hanggang sa ang nakakatulad ko'y ang isang di tagaritong hindi man lamang nalalaman kung kailan at kung paano ang pagkamatay ng kanyang ama.

 — Ah! — ang biglang sinabi, ng tenyente.

 — At saan naroon po kayo at hindi kayo tumelegrama? — ang tanong ni Doña Victorina. — Tumelegrama kami sa "Peninsula" ng kami'y pakasal.

 — Ginoong babae; nitong huling dalawang tao'y doroon ako sa dakong ibaba ng Europa, sa Alemania at saka sa Kolonia Rusa.

Minagaling ng Doktor De Espadaña, na hangga ngayo'y hindi nangangahas magsalita, ang magsabi nang kaunti:

 — Na ... na ... nakilala ko sa Espanya ang isang polakong taga, Va ... Varsovia, na ang pangala'y Stadtnitzki, kung hindi masama ang aking pagkatanda; hindi po ba ninyo siya nakikita? — ang tanong na totoong kimi at halos namumula sa kahihiyan.

 — Marahil po — ang matamis na sagot ni Ibarra — ngunit sa sandaling ito'y hindi ko naaalaala siya.

 — Aba, hindi siya maaring ma ... mapagkamalan sa iba! — ang idinugtong ng Doktor na lumakas ang loob. — Mapula ang kanyang buhok at totoong masamang mgastila.

 — Mabubuting mga pagkakakilalanan; ngunit doo'y sa kasaliwaang palad ay hindi ako nagsasalita ng isa man lamang wikang Kastila, liban na lamang sa ilang mga konsulado.

 — At paano ang inyong ginagawang pamumuhay? — ang tanong ni Doña Victorinang nagtataka.

 — Ginagamit ko po ang wika ng lupaing aking pinaglalakbayan, ginoong babae.

 — Marunong po ba naman kayo ng Ingles? — ang tanong ng dominikong natira sa Hongkong at totoong marunong ng "Pidggin-English", iyang halu-halong masamang pananalita ng wika ni Shakespeare ng anak ng Imperio Celeste.

 — Natira akong isang taon sa Inglaterra, sa kasamahan ng mga taong Ingles lamang ang sinasalita.

 — At alin ang lupaing lalong naibigan po ninyo sa Europa? — ang tanong ng binatang mapula ang buhok.

 — Pagkatapos ng Espanya, na siyang pangalawa kong Bayan, alin man sa mga lupain ng may kalayaang Europa.

 — At kayo pong totoong maraming nalakbay ... sabihin ninyo, ano po ba ang lalong mahalagang bagay na inyong nakita? — ang tanong ni Laruja.

Wari'y nag-isip-isip si Ibarra.

 — Mahalagang bagay, sa anong kaukulan?

 — Sa halimbawa ... tungkol sa pamumuhay ng mga bayan ... sa buhay ng pakikipanayam, ang lakad ng pamamahala ng bayan, ang ukol sa relihiyon, ang sa kalahatan, ang katas, ang kabuuan....

Malaong nagdidilidili si Ibarra.

 — Ang katotohanan, bagay na ipanggilalas sa mga bayang iyan, kung ibubukod ang sariling pagmamalaki ng bawat isa sa kanyang nasyon.... Bago ko paroonan ang isang lupain, pinagsisikapan kong matalos ang kanyang historia, ang kanyang Exodo kung mangyayaring masabi ko ito, at pagkatapos ang nasusunduan ko'y ang dapat mangyari: nakikita kong ang iginiginhawa o ipinaghihirap ng isang baya'y nagmumula sa kanyang mga kalayaan o mga kadiliman ng isip, at yamang gayo'y nanggagaling sa mga pagpapakahirap ng mga namamayan sa ikagagaling ng kalahatan, o ang sa kanilang mga magugulang na pagka walang ibang iniibig at pinagsusumakitan kung di ang sariling kaginhawahan.

 — At wala ka na bagang nakita kung di iyan lamang? — ang itinanong na nagtatawa ng palibak ng pransiskano, na mula ng pasimulaan ang paghapon ay hindi nagsasalita ng ano man, marahil sapagkat siya'y nalilibang sa pagkain; hindi karapat-dapat na iwaldas mo ang iyong kayamanan upang wala kang maalaman kung di ang babahagyang bagay na iyan! Sino mang musmos sa eskwelaha'y nalalaman iyan!

Napatingin na lamang sa kanya si Ibarra't hindi maalaman kung ano ang sasabihin; ang mga iba'y nangagtitinginan sa pagkataka at nanganganib na magkaroon ng kaguluhan. — Nagtatapos na ang paghapon, ang "kagalangan po ninyo'y busog na" — ang isasagot sana ng binata; ngunit nagpigil at ang sinabi na lamang ay ang sumusunod:

 — Mga ginoo; huwag kayong magtataka ng pagsasalitang kasambahay sa akin ng aming dating kura; ganyan ang pagpapalagay niya sa akin ng ako'y musmos pa, sapagkat sa kanya'y para ring hindi nagdaraan ang mga taon; datapwat kinikilala kong utang na loob, sapagkat nagpapaalaala sa aking lubos niyong mga araw na madalas pumaparoon sa aming bahay ang "kanyang kagalangan", at kanyang pinauunlakan ang pakikisalo sa pagkain sa mesa ng aking ama.

Sinulyap ng dominiko ang pransiskano na nangangatal. Nagpatuloy ng pananalita si Ibarra at nagtindig:

 — Itulot ninyo sa aking ako'y umalis na, sapagkat palibhasa'y bago akong dating at dahil sa bukas din ay ako'y aalis, marami pang totoong gagawin akong mga bagay-bagay. Natapos na ang pinacamahalaga ng paghapon, kaunti lamang kung ako'y uminom ng alak at bahagya na tumitikim ako ng mga likor. Mga ginoo, matungkol nawa ang lahat sa Espanya at Pilipinas!

At ininom ang isang kopitang alak na hanggang sa sandaling iyo'y hindi sinasalang. Tinularan siya ng Teniente, ngunit hindi nagsasabi ng ano man.

 — Huwag po kayong umalis! — ang ibinulong sa kanya, ni Kapitang Tiago. — Darating na si Maria Clara: sinundo siya ni Isabel. Paririto ang sa bayang bagong kura, na santong tunay.

 — Paririto ako bukas bago ako umalis. Ngayo'y may gagawin akong mahalagang pagdalaw.

At yumao. Samantala'y nagluluwal ng sama ng loob ang pransiskano.

 — Nakita na ninyo? — ang sinasabi niya sa binatang mapula ang buhok na ipinagkukukumpas ang kutsilyo ng himagas. Iya'y sa pagmamataas! Hindi nila maipagpaumanhing sila'y mapagwikaan ng kura! Ang akala nila'y mga taong may kahulugan na! Iyan ang masamang nakukuha ng pagpapadala sa Europa ng mga bata! Dapat ipagbawal iyan ng gobyerno.

 — At ang tenyente? — ani Doña Victorinang nakikikampi sa pransiskano — sa boong gabing ito'y hindi inalis ang pagkukunot ng pag-itan ng kanyang mga kilay; magaling at tayo'y iniwan! Matanda na'y tenyente pa hangga ngayon!

Hindi malimutan ng ginoong babae ang pagkakabanggit sa mga kulot ng kanyang buhok at ang pagkakayapak sa "enkanyonado" ng kanyang mga "enagwa."

Nang gabing yao'y kasama ng mga iba't ibang bagay na isinusulat ng binatang mapula ang buhok sa kanyang librong "Estudios Coloniales," ang sumusunod: "Kung ano't makahihilahil sa kasayahan ng isang piging ang isang liig at isang pakpak sa pinggan ng tinola." At kasama ng mga iba't ibang paunawa ang mga ganito: — "Ang taong lalong walang kabuluhan sa Pilipinas sa isang hapunan o kasayahan ay ang nagpapahapon o nagpapapista: makapagpapasimula sa pagpapalayas sa may bahay at mananatili ang lahat sa boong kapanatagan." — "Sa mga kalagayan ngayon ng mga bagay bagay, halos ay isang kagalingang sa kanila'y gagawin ang huwag paalisin sa kanilang lupain ang mga Pilipino, at huwag man lamang turuan silang bumasa".... 
